---
layout: post
title: "AI משפר חשיבה?"
subtitle: "כך ChatGPT יהפוך אתכם לחכמים יותר לפי מנכ\"ל אנבידיה"
tags: [AI, GPT, cognition, שיפור החשיבה, השפעות AI]
comments: true
mathjax: true
author: "ליפא גינסברגר"
lang: he
---

{: .box-note}
פורסם במקור [בחדרי חדרים](https://www.bhol.co.il/authors/1319668), ופשוט חשוב מדי מכדי לא לשמור


ג'נסן הואנג, מנכ"ל ענקית השבבים Nvidia, יצא נגד מחקר אקדמי שטוען שבינה מלאכותית מחלישה את החשיבה: "אני משתמש בה כל יום והיכולות שלי רק משתפרות". וגם: עצתו למשתתפים במחקר

במהלך ראיון שנער ך בתוכנית "GPS" של פאריד זכריה ב־CNN, הגיב מנכ"ל Nvidia, ג'נסן הואנג, בחריפות למחקר חדש של אוניברסיטת MIT, שמעלה טענה מטרידה: שימוש בצ'אטבוטים של בינה מלאכותית מחליש את היכולות הקוגניטיביות של המשתמשים. הואנג, לעומת זאת, טוען שההשפעה הפוכה ושהשימוש היומיומי שלו ב־AI דווקא משפר את החשיבה.

"אני משתמש בבינה מלאכותית כל יום, פשוטו כמשמעו", אמר הואנג. "ואני מרגיש שהיכולות הקוגניטיביות שלי דווקא משתפרות, כי אני לא נותן לה לחשוב במקומי, אלא משתמש בה ככלי למידה".

המחקר שפורסם על ידי ה־Media Lab של MIT בדק 54 נבדקים שהתבקשו לכתוב חיבור בסגנון SAT תוך שימוש באחת משלוש שיטות: בלי עזרים, עם חיפוש בגוגל, או עם ChatGPT. התוצאה: המשתמשים ב־ChatGPT הפגינו את המעורבות המוחית הנמוכה ביותר, ו"נכשלו בעקביות במדדים נוירולוגיים, לשוניים והתנהגותיים". החוקרים השתמשו במכשירי EEG כדי לעקוב אחר פעילות המוח ב־32 אזורים שונים בזמן הכתיבה.

הואנג פקפק בעצם המתודולוגיה של המחקר, והטיל ספק באופי השימוש שעשו המשתתפים בבינה המלאכותית. "אני לא בטוח מה בדיוק עשו המשתמשים שגרם להם לא לחשוב בעצמם. אבל עצם ניסוח שאלות למערכת AI - זו מיומנות קוגניטיבית מהגבוהות שיש", אמר. "כמנכ"ל, אני מבלה את רוב זמני בשאלת שאלות. כך גם כשעובדים עם בינה מלאכותית. אתה שואל, אתה מנתח, אתה משווה - זה לא תהליך פסיבי".

לדבריו, AI צריכה לשמש כלי חקר ולמידה, לא תחליף לחשיבה עצמאית. הואנג סיפר כי הוא נוהג לקחת תשובה ממערכת אחת, ולבקש ממערכת אחרת לבקר אותה. "אני לא מסתפק בתשובה אחת. אני שואל 'זו התשובה הכי טובה שיש לך?', ומבקש מ־AI אחר להעיר. זה כמו לקבל חוות דעת משלושה רופאים".

הואנג סיכם את דבריו באמירה ברורה: "תהליך שבו אתה שואל, בוחן, ומאתגר את התשובות שקיבלת הוא תהליך שמחדד את החשיבה שלך". לדבריו, מי שמשתמש נכון ב־AI, לא נעשה "טיפש" אלא להפך, רוכש כלים ניתוחיים גבוהים יותר.

המסר שלו למשתתפי המחקר של MIT היה חד: "תפעילו חשיבה ביקורתית. זה כל העניין".